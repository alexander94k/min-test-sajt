{
  "slug": "diskonteringsranta",
  "title": "Diskonteringsränta",
  "excerpt": "Vad är diskonteringsränta? Diskonteringsränta är en ränta som reflekterar ett avkastningskrav i en investering. Den används för att beräkna nuvärdet av framtida",
  "content": "Vad är diskonteringsränta?\n\nDiskonteringsränta är en ränta som reflekterar ett avkastningskrav i en investering. Den används för att beräkna nuvärdet av framtida kassaflöden.\n\nPrincipen bakom diskonteringsräntan är att pengar idag är värda mer än pengar i morgon. \n\nDärför diskonteras framtida kassaflöden till en väl vald räntesats för att få fram ett så kallat nuvärde på investeringen eller det som ska värderas. Kalkylränta är en synonym för diskonteringsränta.\n\nNär används diskonteringsränta?\n\nBegreppet diskonteringsränta används i olika sammanhang där det finns ett behov av att beräkna vad en framtida investering kan tänkas vara värd idag.\n\nDen förekommer exempelvis för att värdera företag med värderingsmetoden kassaflödesvärdering / DCF värdering. Då beräknas ett bolags värde utifrån antagna framtida kassaflöden. En kalkylränta används för att diskontera dessa kassaflöden till ett nuvärde.\n\nOm kapitalkostnaden är hög eller om risken i investeringen är hög innebär det att en högre diskonteringsränta används. Nuvärdet blir därför lägre.\n\nEtt annat användningsområde är vid investeringskalkylering – att bedöma en långsiktig investerings lönsamhet.\n\nHur fungerar diskonteringsräntan?\n\nDet finns tre saker som avgör kalkylräntan:\n\n• Kostanden för kapital. Räntan på lånat kapital och avkastningskrav på eget kapital\n\n• Ränteintäkter från alternativa investeringar\n\n• Risken med investeringen\n\nVad man är ute efter när man använder diskonteringsräntan är att räkna ut det så kallade nuvärdet. Det är vad en investering eller ett företag är värt idag, efter att det framtida värdet diskonterats.\n\nFör att göra det används en formel som ser ut så här:\n\nNV = FV / (1+r)n​\n\nDär:\n\n• NV = Nuvärde\n\n• FV = Framtida värde\n\n• r = Diskonteringsränta\n\n• n = Antal perioder\n\nExempel\n\nOm du förväntar dig att få 1000 kronor om 5 år, och diskonteringsräntan är 5%, är nuvärdet av dessa 1000 kronor idag:\n\nNV = 1000 / (1+0.05)5 ≈ 783,53\n\nDet innebär att 1000 kronor som du förväntas få om 5 år är värda ungefär 783,53 kronor idag om vi räknar med en årlig diskonteringsränta på 5%.\n\nVad är ”The Build-Up Method” vid värdering med diskonteringsränta?\n\n”The Build-Up Method” är en metod för att uppskatta diskonteringsräntan (eller avkastningskravet) för en investering. \n\nMetoden bygger på att summera olika räntesatser för att komma fram till ett totalt avkastningskrav.\n\nHär är de komponenter som brukar ingå i build-up-metoden:\n\n• Riskfri ränta (Risk-Free Rate)\n\n• Marknadens riskpremie (Equity Risk Premium)\n\n• Branschspecifik riskpremie (Industry Risk Premium)\n\n• Företagsspecifik riskpremie (Company-Specific Risk Premium)\n\nDe olika räntesatserna läggs ihop för att räkna ut den totala diskonteringsräntan.\n\nDetta är en metod som nästan alla ”Big Four”-redovisningsbyråer använder i sina företagsvärderingar. Denna typ av förutbestämda formler är dock riskabla att använda, vilket prejudikat från i varje fall amerikanska skattemyndigheten visat.\n\nVilka fördelar och nackdelar finns?\n\nFördelar:\n\n• Diskonteringsräntan gör det möjligt att jämföra värdet av pengar vid olika tidpunkter.\n\n• Det är ett sätt att bedöma ett rimligt värde på ett framtida kassaflöde.\n\n• Vid företagsvärdering möjliggör diskonteringsräntan i en kassaflödesvärdering att värdera ett företag utifrån kassaflödet. Det behöver alltså inte gå med vinst för att en värdering ska bli möjlig.\n\nNackdelar:\n\n• Det kan vara mycket svårt att bestämma en rimlig nivå på diskonteringsräntan.\n\n• När man värderar bolag med kassaflödesmetoden blir det ofta mycket spekulativt. Minsta felaktiga antagande ger ett stort utslag i värderingen.\n\n• Komplicerad uträkning gör att det krävs stor kunskap och erfarenhet för att använda kalkylräntan på ett praktiskt gångbart sätt i ekonomiska kalkyler.\n\nVad finns det för alternativ till diskonteringsränta?\n\nAlternativet till att använda diskonteringsränta är att inte försöka spekulera om vad framtida kassaflöden kan tänkas vara värda idag.\n\nVad man kan göra då är att utgå från historiken istället. Vid företagsvärdering går det exempelvis att titta på hur mycket vinsten varit de senaste åren och sedan applicera en vinstmultipel på den.\n\nPå så sätt hålls spekulationen på en lägre nivå men man måste ändå avgöra lämplig multipel. Ofta är den 3 till 5 gånger vinsten, men den varierar, bland annat beroende på hur stort företaget är, sektor och ägarberoende."
}